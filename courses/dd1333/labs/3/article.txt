BETYGSREFORM HYLLAS I GRÖNKÖPING 
Återstår blott fru skolministerns bifall!
Under det att regeringen överväger införandet av en ny betygsskala från 1 till 10 – vilket innebär ett avskaffande av det ökända F-betyget, som har bidragit till stress och utslagning bland skolelever – har hr grundrektor Ludvig Hagwald tagit initiativ till en egen modell, vilken speglar elevers kunskaper på ett mer klargörande vis.

– Att sätta siffror är fullständigt meningslöst, säger hr Hagwald när GV möter honom å Läspeskolans rektorsexpedition. Vad betyder ens en femma eller sexa? Är det bra, mediokert eller månne en ren förolämpning? Ingen vet!

Således har hr Hagwald framtagit följande betygsskala: 1. Usel. För den som ännu inte har hittat sin studiemotivation (eller sin matematikbok). 2. Hopplös. Kan ev. klara av att läsa skyltar i affären. 3. Ansträngande. Elevens kunskaper är en ständig prövning för lärarkåren. 4. Understundom skärpt. Har ibland glimtar av insikt. 5. Hederlig, men svag. Gör sitt bästa, ofta till allmän förtvivlan. 6. Överraskande duglig. Läraren trodde aldrig att detta skulle ske. 7. Löftesrik. Kan i en avlägsen framtid klara sig å egen hand. 8. Redbar och kunnig. Har lärt sig läsa och kan räkna utan miniräknare. 9. Snillrik. Ger en mäktig känsla av att lektionerna inte varit förgäves. 10. Geni. Riskerar att lämna Grönköping för högre studier, tyvärr.

Skolelever jublar
Den nya betygsmodellen har nu överlämnats till fru skolminister Lotta Edholm (L), och i väntan å hennes gillande, även införts å prov i Läspeskolan. Veckobladet talar med en gosse i klass 9B, vilken säger sig sikta å betyget ”Hopplös”, enär det inger mer respekt än ”Usel”, men inte är lika präktigt som ”Geni”. Även omdömet ”Ansträngande” är populärt, erfar vi, då det enligt eleverna ger ett visst rykte i nejden.

Gillar betyget ”hopplös” – inger respekt

Hr grundrektor H. medger att modellen förvisso måste utvärderas men är full av tillförsikt.
–Det faktum att skoleleverna engagerar sig i betygen är en pedagogisk framgång. Aldrig har så många aktivt strävat efter ett specifikt omdöme.

Fru skolkuratorn och sociopsykologen Frida Pjälterud-Glad hyser emellertid tveksamheter.
–Det är en välsignelse att F-betyget försvinner, emellertid kan ”Usel” också uppfattas som nedslående, så jag föreslår att det ändras till det mildare ”Ytterst ofördelaktigt lagd för studier”.
